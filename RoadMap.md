# Data Science - kimlərdəndi, nə iş görür...

Düşünürəm ki, ilk öncə Data Science nədir sualını ortaya atıb, cavab verməyə çalışmalıyam. Çünki, irəlidlədikcə suallar ortaya çıxacaq - "görəsən bir data science-çı" (qısaca DSçı - de-esçı, özümdən Amerika kəşf edirəm) bunu bilmək nə üçün lazımdır, bəlkə müəllif(məni deyirlər) sadəcə "cool" görünmək üçün adı tanış gələn hər şeyi yazıb... Odur ki, gəlin bünövrəni təyin edək. 

#### **Bir balaca tarix**: 
Deməli, bir zamanlar "Kompüter Elmləri mühəndisi" adlı mütəxəssis var idi. O zamanlar, elə zamanlar idi ki, onda kompüter əlaqəli texnologiyalar bu günküi kimi inkişaf etməmişdi, sahə müəyyən qədər dar idi, ona görə də özünə "kompüter elmləri mühəndisi" deyən və kompüterlə bağlı sistem və aparat təminatı ilə məşğul olan adamlar vardı. Bəs bu gün, "kompüter elmləri mühəndisi" deyilən bir peşə var? - Xeyir, yoxdur!

Niyə - çünki, bu sahə o qədər genişlənib və alt-sahələrə bölünüb ki, artıq bir nəfərin bütün bunları öyrənib başa çatdırması mümkün deyil. Məsələn, bu gün backend, frontend, kiber-təhlükəsizlik, software engineer, devops və sair kompüter elmlərinə daxil sahələr var. Niyə belə olur - istənilən istiqamət yeni kəşf edildikdə, o istiqamətdə araşdırmalar, kəşflər baş verir, yəni istiqamət genişlənir və yeni məqamlar ortaya çıxır. "Data Science" - verilənlər haqqında elm kimi tərcümə etmək olar. "Kompüter elmləri"nin mərkəzində kompüter dayanırdısa, burda hər şey "Data" - verilənlər ətrafında baş verir. Gördüyünüz kimi, Data Science(qısaca - DS) də kompüter elmlərinin alt sahəsidir, çünki Data - rəqəmsal datadır və kompütersiz bunu yaratmaq, təmasda olmaq mümkün deyil :). Data həm strukturlu - cədvəl formasında məsələn və ya tam struktursuz ola bilər - şəkil, səs, hansısa sensorların göstəriciləri və sairə. Yəni, dövlət portalındakı şəxsi işimiz və Südabə xalanın marketindəki kameranın çəkdiyi video - hamısı datadır. Özü-özlüyündə data çox faydalı bir şeydir! Datanın əsasında ölkələr idarə olunur, bizə bəzən heç lazım olmayan məhsullar satılır, Votsapda Əliyə yazdığımız ismarıclar Vəliyə getmir və sairə. Data - bir məlumatdır və bu məlumatdan düzgün istifadə etdikdə yaxşıca faydalanmaq olar.

#### Səthi baxış
Data Haqqında Elm nə ilə məşğul ola bilər - Data ilə bağlı proseslərlə. Yaxşı, hansı proseslər ola bilər? Hər şey biznes nöqtəsindən başlayır, təsəvvür edin ki bir möhtəşəm veb sayt ideyamız var - "sayt hazırlayacam, hansı ki xəritədə seçdiyimiz istənilən ev(Bakı şəhəri üçün) üçün təqribi qiymət göstərəcək. Ona görə də kimsə ev almaq, ya da satmaq istədikdə, sayta baxıb təqribi qiyməti biləcək və daha heç kim maklerlərə aldanmayacaq"(maklerlər inciməsin). Görək bu məsələni həll etmək üçün bizə nə lazım ola bilər:
##### Data Toplanması
İlk öncə, datanı toplamaq lazımdır. Bakıdakı istənilən ev barədə qiymət təyin edə bilmək üçün, şəhərdəki evlərin qiymətləri tanış olmaq lazımdır. Bunun üçün isə, evlər və onların qiymətləri barədə data lazımdır. Bunun üçün müxtəlif daşınmaz əmlak elan saytlarını pars edə bilərik. Saytı pars etmək - saytdakı məlumatları proqramla avtomatik olaraq yığıb, özümüzdə saxlamaqdır. Deməli top 10 ən çox ziyarət olunan elan saytını pars edib evlər barədə məlumatları ala bilərəm. Ola bilər ki, hər hansısa dövlət qurumu və ya araşdırmaçı saytın artıq belə bir datası var və ordan götürə bilərik. 
Başqa bir ssenari götürək - dövlət yol polisi idarəsi həftənin müəyyən günləri və saatları üçün əsas yollardakı avtomobil sıxlığını təyin etməyə çalışır ki həmin ərəfələrdə artıq orda DYP müfəttişləri olsun və yollarda hərəkəti tənzimləsinlər. Belə plan halda DYPİ üçün data mənbəyi - yol müşahidə kameraları ola bilər. Trendyol, AliExpress, Umico kimi marketpleys platformaları üçün istifadəçinin hansı mala baxması, səbədə əlavə etməsi, rəy yazması - hamısı datadır. Bəzən isə, yazılı və ya şifahi sorğulardan istifadə etmək olar, sörğuların nəticəsi datadır.
##### Datanın saxlanması

